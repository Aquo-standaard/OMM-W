# Nederlands profiel Observaties, Metingen en Monsters voor de Watersector
Het Nederlands profiel Observaties, Metingen en Monsters voor de Watersector, kortweg OMM-W, is onderdeel van het informatiemodel Water (IMWA) en is gebaseerd op NEN-EN-ISO 19156:2023  – Observations, Measurements and Samples (OMS).

OMM-W beschrijft de structuur voor uitwisseling van gegevens over observaties/metingen en monsters (waaraan observaties/metingen zijn gedaan). Het OMM-W is een nadere specificatie van OMS. Daarnaast biedt OMM-W ook een aantal uitbreidingen die niet in OMS voorkomen, maar wel nodig zijn voor de watersector.
Voor het uitwisselen van meetgegevens in het domein van water(beheer) en bodem wordt momenteel IM Metingen gebruikt. IM Metingen is gebaseerd op een de verouderde NEN-EN-ISO 19156:2013 – Observations and Measurements (O&M). IM Metingen wordt op dit moment veel gebruikt voor bestaande uitwisseldoelen, zoals de Kaderrichtlijn Water. Met de implementatie van OMM-W betekent niet dat IM Metingen zal verdwijnen! IM Metingen blijft bestaan voor huidige uitwissel doelen. Voor nieuwe uitwissel doelen zal het nieuwe OMM-W worden gebruikt.

Binnen OMM-W wordt onderscheidt gemaakt in een aantal onderdelen om een goed overzicht te houden. In werkelijkheid is OMM-W één informatiemodel. De verschillende onderdelen zijn:

•	Observaties (op basis van OMS);
•	Bemonstering (op basis van OMS);
•	Monitoringprogramma (uitbreiding); 
•	Toetsen & beoordelen (uitbreiding).

Het onderdeel voor observaties gaat over observaties, zoals zintuigelijke waarnemingen en metingen die worden gedaan door of in opdracht van waterbeheerders. Een observatie is een activiteit uitgevoerd door een observator om de waarde te bepalen van een observeerbare eigenschap van een (interesse)object volgens een bepaalde observatiemethode. Afhankelijk van het type observatie kunn met het model verschillende vormen van resultaten worden uitgewisseld, zoals een numerieke waarde met een bijbehorende eenheid (Measure), een beschrijving (tekst) of een tijdreeks (reeks van observaties variërend in de tijd). 

Het onderdeel bemonstering gaat over het nemen van monsters van bijvoorbeeld het oppervlaktewater, grondwater of de bodem. Aan deze monsters worden vervolgens één of meerdere observaties/metingen gedaan. Bemonstering is de activiteit die een monsternemer uitvoert volgens een bepaalde bemonsteringsmethode om een monster te nemen.  Een monster wordt genomen uit  een geo-object, zoals bijvoorbeeld een oppervlaktewaterlichaam, of uit een ander monster.

De onderdelen monitoringprogramma en toetsen & beoordelen zijn opgenomen als uitbreiding op OMS om gegevens uit te wisselen over de planning van observaties/metingen (wanneer en hoe vaak) en de beoordeling van observaties/metingen om de staat of toestand te duiden voor rapportagedoeleinden.
